<!DOCTYPE html>
<html>
<head>
  <meta charset="utf-8">
  

  
  <title>2011版课标背诵推荐 | 玩的是嘛</title>
  <meta name="viewport" content="width=device-width, initial-scale=1, maximum-scale=1">
  <meta name="description" content="关雎【作者】《诗经》【朝代】先秦关关雎鸠，在河之洲。窈窕淑女，君子好逑。参差荇菜，左右流之。窈窕淑女，寤寐求之。求之不得，寤寐思服。悠哉悠哉，辗转反侧。参差荇菜，左右采之。窈窕淑女，琴瑟友之。参差荇菜，左右芼之。窈窕淑女，钟鼓乐之。">
<meta name="keywords" content="语文">
<meta property="og:type" content="article">
<meta property="og:title" content="2011版课标背诵推荐">
<meta property="og:url" content="https:&#x2F;&#x2F;wandeshima.github.io&#x2F;2019&#x2F;08&#x2F;29&#x2F;2011%E7%89%88%E8%AF%BE%E6%A0%87%E8%83%8C%E8%AF%B5%E6%8E%A8%E8%8D%90&#x2F;index.html">
<meta property="og:site_name" content="玩的是嘛">
<meta property="og:description" content="关雎【作者】《诗经》【朝代】先秦关关雎鸠，在河之洲。窈窕淑女，君子好逑。参差荇菜，左右流之。窈窕淑女，寤寐求之。求之不得，寤寐思服。悠哉悠哉，辗转反侧。参差荇菜，左右采之。窈窕淑女，琴瑟友之。参差荇菜，左右芼之。窈窕淑女，钟鼓乐之。">
<meta property="og:locale" content="zh-CN">
<meta property="og:updated_time" content="2019-08-31T13:23:58.558Z">
<meta name="twitter:card" content="summary">
  
  
    <link rel="icon" href="/favicon.ico">
  
  
    <link href="//fonts.googleapis.com/css?family=Source+Code+Pro" rel="stylesheet" type="text/css">
  
  <link rel="stylesheet" href="/css/style.css">
</head>

<body>
  <div id="container">
    <div id="wrap">
      <header id="header">
  <div id="banner"></div>
  <div id="header-outer" class="outer">
    <div id="header-title" class="inner">
      <h1 id="logo-wrap">
        <a href="/" id="logo">玩的是嘛</a>
      </h1>
      
        <h2 id="subtitle-wrap">
          <a href="/" id="subtitle">计划赶不上变化啊</a>
        </h2>
      
    </div>
    <div id="header-inner" class="inner">
      <nav id="main-nav">
        <a id="main-nav-toggle" class="nav-icon"></a>
        
          <a class="main-nav-link" href="/">首页</a>
        
          <a class="main-nav-link" href="/archives">归档</a>
        
          <a class="main-nav-link" href="/friends">友链</a>
        
          <a class="main-nav-link" href="/about">关于</a>
        
      </nav>
      <nav id="sub-nav">
        
        <a id="nav-search-btn" class="nav-icon" title="搜索"></a>
      </nav>
      <div id="search-form-wrap">
        <form action="//google.com/search" method="get" accept-charset="UTF-8" class="search-form"><input type="search" name="q" class="search-form-input" placeholder="Search"><button type="submit" class="search-form-submit">&#xF002;</button><input type="hidden" name="sitesearch" value="https://wandeshima.github.io"></form>
      </div>
    </div>
  </div>
</header>
      <div class="outer">
        <section id="main"><article id="post-2011版课标背诵推荐" class="article article-type-post" itemscope itemprop="blogPost">
  <div class="article-meta">
    <a href="/2019/08/29/2011%E7%89%88%E8%AF%BE%E6%A0%87%E8%83%8C%E8%AF%B5%E6%8E%A8%E8%8D%90/" class="article-date">
  <time datetime="2019-08-29T07:31:50.000Z" itemprop="datePublished">2019-08-29</time>
</a>
    
  <div class="article-category">
    <a class="article-category-link" href="/categories/%E7%AC%94%E8%AE%B0/">笔记</a>
  </div>

  </div>
  <div class="article-inner">
    
    
      <header class="article-header">
        
  
    <h1 class="article-title" itemprop="name">
      2011版课标背诵推荐
    </h1>
  

      </header>
    
    <div class="article-entry" itemprop="articleBody">
      
        <h2 id="关雎"><a href="#关雎" class="headerlink" title="关雎"></a>关雎</h2><p>【作者】《诗经》<br>【朝代】先秦<br>关关雎鸠，在河之洲。<br>窈窕淑女，君子好逑。<br>参差荇菜，左右流之。<br>窈窕淑女，寤寐求之。<br>求之不得，寤寐思服。<br>悠哉悠哉，辗转反侧。<br>参差荇菜，左右采之。<br>窈窕淑女，琴瑟友之。<br>参差荇菜，左右芼之。<br>窈窕淑女，钟鼓乐之。</p>
<a id="more"></a>

<h2 id="蒹葭"><a href="#蒹葭" class="headerlink" title="蒹葭"></a>蒹葭</h2><p>【作者】《诗经》<br>【朝代】先秦<br>蒹葭苍苍，白露为霜。所谓伊人，在水一方。溯洄从之，道阻且长。溯游从之，宛在水中央。<br>蒹葭萋萋，白露未晞。所谓伊人，在水之湄。溯洄从之，道阻且跻。溯游从之，宛在水中坻。<br>蒹葭采采，白露未已。所谓伊人，在水之涘。溯洄从之，道阻且右。溯游从之，宛在水中沚。</p>
<h2 id="十五从军征"><a href="#十五从军征" class="headerlink" title="十五从军征"></a>十五从军征</h2><p>【作者】佚名<br>【朝代】汉<br>十五从军征，八十始得归。<br>道逢乡里人：家中有阿谁？<br>遥看是君家，松柏冢累累。<br>兔从狗窦入，雉从梁上飞。<br>中庭生旅谷，井上生旅葵。<br>舂谷持作饭，采葵持作羹。<br>羹饭一时熟，不知贻阿谁！<br>出门东向看，泪落沾我衣。</p>
<h2 id="观沧海"><a href="#观沧海" class="headerlink" title="观沧海"></a>观沧海</h2><p>【作者】曹操<br>【朝代】汉<br>东临碣石，以观沧海。<br>水何澹澹，山岛竦峙。<br>树木丛生，百草丰茂。<br>秋风萧瑟，洪波涌起。<br>日月之行，若出其中。<br>星汉灿烂，若出其里。<br>幸甚至哉，歌以咏志。</p>
<h2 id="饮酒（其五）"><a href="#饮酒（其五）" class="headerlink" title="饮酒（其五）"></a>饮酒（其五）</h2><p>【作者】陶渊明<br>【朝代】魏晋<br>结庐在人境，而无车马喧。<br>问君何能尔？心远地自偏。<br>采菊东篱下，悠然见南山。<br>山气日夕佳，飞鸟相与还。<br>此中有真意，欲辨已忘言。</p>
<h2 id="木兰诗-木兰辞"><a href="#木兰诗-木兰辞" class="headerlink" title="木兰诗/木兰辞"></a>木兰诗/木兰辞</h2><p>【作者】佚名<br>【朝代】南北朝<br>唧唧复唧唧，木兰当户织。不闻机杼声，唯闻女叹息。<br>问女何所思，问女何所忆。女亦无所思，女亦无所忆。<br>昨夜见军帖，可汗大点兵，军书十二卷，卷卷有爷名。<br>阿爷无大儿，木兰无长兄，愿为市鞍马，从此替爷征。<br>东市买骏马，西市买鞍鞯，南市买辔头，北市买长鞭。<br>旦辞爷娘去，暮宿黄河边，不闻爷娘唤女声，但闻黄河流水鸣溅溅。<br>旦辞黄河去，暮至黑山头，不闻爷娘唤女声，但闻燕山胡骑鸣啾啾。<br>万里赴戎机，关山度若飞。朔气传金柝，寒光照铁衣。将军百战死，壮士十年归。<br>归来见天子，天子坐明堂。策勋十二转，赏赐百千强。可汗问所欲，木兰不用尚书郎，<br>愿驰千里足，送儿还故乡。<br>爷娘闻女来，出郭相扶将；阿姊闻妹来，当户理红妆；小弟闻姊来，磨刀霍霍向猪羊。<br>开我东阁门，坐我西阁床，脱我战时袍，著我旧时裳。当窗理云鬓，对镜贴花黄。<br>出门看火伴，火伴皆惊忙：同行十二年，不知木兰是女郎。<br>雄兔脚扑朔，雌兔眼迷离；双兔傍地走，安能辨我是雄雌？</p>
<h2 id="送杜少府之任蜀州"><a href="#送杜少府之任蜀州" class="headerlink" title="送杜少府之任蜀州"></a>送杜少府之任蜀州</h2><p>【作者】王勃<br>【朝代】唐<br>城阙辅三秦，风烟望五津。<br>与君离别意，同是宦游人。<br>海内存知己，天涯若比邻。<br>无为在歧路，儿女共沾巾。</p>
<h2 id="登幽州台歌"><a href="#登幽州台歌" class="headerlink" title="登幽州台歌"></a>登幽州台歌</h2><p>【作者】陈子昂<br>【朝代】唐<br>前不见古人，后不见来者。<br>念天地之悠悠，独怆然而涕下！</p>
<h2 id="次北固山下"><a href="#次北固山下" class="headerlink" title="次北固山下"></a>次北固山下</h2><p>【作者】王湾<br>【朝代】唐<br>客路青山外，行舟绿水前。<br>潮平两岸阔，风正一帆悬。<br>海日生残夜，江春入旧年。<br>乡书何处达？归雁洛阳边。</p>
<h2 id="使至塞上"><a href="#使至塞上" class="headerlink" title="使至塞上"></a>使至塞上</h2><p>【作者】王维<br>【朝代】唐<br>单车欲问边，属国过居延。<br>征蓬出汉塞，归雁入胡天。<br>大漠孤烟直，长河落日圆。<br>萧关逢候骑，都护在燕然。</p>
<h2 id="闻王昌龄左迁龙标遥有此寄"><a href="#闻王昌龄左迁龙标遥有此寄" class="headerlink" title="闻王昌龄左迁龙标遥有此寄"></a>闻王昌龄左迁龙标遥有此寄</h2><p>【作者】李白<br>【朝代】唐<br>杨花落尽子规啼，闻道龙标过五溪。<br>我寄愁心与明月，随风直到夜郎西。</p>
<h2 id="行路难（其一）"><a href="#行路难（其一）" class="headerlink" title="行路难（其一）"></a>行路难（其一）</h2><p>【作者】李白<br>【朝代】唐<br>金樽清酒斗十千，玉盘珍羞直万钱。<br>停杯投箸不能食，拔剑四顾心茫然。<br>欲渡黄河冰塞川，将登太行雪满山。<br>闲来垂钓碧溪上，忽复乘舟梦日边。<br>行路难！行路难！多歧路，今安在？<br>长风破浪会有时，直挂云帆济沧海。</p>
<h2 id="黄鹤楼"><a href="#黄鹤楼" class="headerlink" title="黄鹤楼"></a>黄鹤楼</h2><p>【作者】崔颢<br>【朝代】唐<br>昔人已乘黄鹤去，此地空余黄鹤楼。<br>黄鹤一去不复返，白云千载空悠悠。<br>晴川历历汉阳树，芳草萋萋鹦鹉洲。<br>日暮乡关何处是？烟波江上使人愁。</p>
<h2 id="望岳"><a href="#望岳" class="headerlink" title="望岳"></a>望岳</h2><p>【作者】杜甫<br>【朝代】唐<br>岱宗夫如何？齐鲁青未了。<br>造化钟神秀，阴阳割昏晓。<br>荡胸生曾云，决眦入归鸟。<br>会当凌绝顶，一览众山小。</p>
<h2 id="春望"><a href="#春望" class="headerlink" title="春望"></a>春望</h2><p>【作者】杜甫<br>【朝代】唐<br>国破山河在，城春草木深。<br>感时花溅泪，恨别鸟惊心。<br>烽火连三月，家书抵万金。<br>白头搔更短，浑欲不胜簪。</p>
<h2 id="茅屋为秋风所破歌"><a href="#茅屋为秋风所破歌" class="headerlink" title="茅屋为秋风所破歌"></a>茅屋为秋风所破歌</h2><p>【作者】杜甫<br>【朝代】唐<br>八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。<br>南村群童欺我老无力，忍能对面为盗贼。公然抱茅入竹去，唇焦口燥呼不得，归来倚杖自叹息。<br>俄顷风定云墨色，秋天漠漠向昏黑。布衾多年冷似铁，娇儿恶卧踏里裂。<br>床头屋漏无干处，雨脚如麻未断绝。自经丧乱少睡眠，长夜沾湿何由彻！<br>安得广厦千万间，大庇天下寒士俱欢颜！风雨不动安如山。<br>呜呼！何时眼前突兀见此屋，吾庐独破受冻死亦足！</p>
<h2 id="白雪歌送武判官归京"><a href="#白雪歌送武判官归京" class="headerlink" title="白雪歌送武判官归京"></a>白雪歌送武判官归京</h2><p>【作者】岑参<br>【朝代】唐<br>北风卷地白草折，胡天八月即飞雪。<br>忽如一夜春风来，千树万树梨花开。<br>散入珠帘湿罗幕，狐裘不暖锦衾薄。<br>将军角弓不得控，都护铁衣冷难着。<br>瀚海阑干百丈冰，愁云惨淡万里凝。<br>中军置酒饮归客，胡琴琵琶与羌笛。<br>纷纷暮雪下辕门，风掣红旗冻不翻。<br>轮台东门送君去，去时雪满天山路。<br>山回路转不见君，雪上空留马行处</p>
<h2 id="酬乐天扬州初逢席上见赠"><a href="#酬乐天扬州初逢席上见赠" class="headerlink" title="酬乐天扬州初逢席上见赠"></a>酬乐天扬州初逢席上见赠</h2><p>【作者】刘禹锡<br>【朝代】唐<br>巴山楚水凄凉地，二十三年弃置身。<br>怀旧空吟闻笛赋，到乡翻似烂柯人。<br>沉舟侧畔千帆过，病树前头万木春。<br>今日听君歌一曲，暂凭杯酒长精神。</p>
<h2 id="卖炭翁"><a href="#卖炭翁" class="headerlink" title="卖炭翁"></a>卖炭翁</h2><p>【作者】白居易<br>【朝代】唐<br>卖炭翁，伐薪烧炭南山中。<br>满面尘灰烟火色，两鬓苍苍十指黑。<br>卖炭得钱何所营？身上衣裳口中食。<br>可怜身上衣正单，心忧炭贱愿天寒。<br>夜来城外一尺雪，晓驾炭车辗冰辙。<br>牛困人饥日已高，市南门外泥中歇。<br>翩翩两骑来是谁？黄衣使者白衫儿。<br>手把文书口称敕，回车叱牛牵向北。<br>一车炭，千余斤，宫使驱将惜不得。<br>半匹红绡一丈绫，系向牛头充炭直。</p>
<h2 id="钱塘湖春行"><a href="#钱塘湖春行" class="headerlink" title="钱塘湖春行"></a>钱塘湖春行</h2><p>【作者】白居易<br>【朝代】唐<br>孤山寺北贾亭西，水面初平云脚低。<br>几处早莺争暖树，谁家新燕啄春泥。<br>乱花渐欲迷人眼，浅草才能没马蹄。<br>最爱湖东行不足，绿杨阴里白沙堤。</p>
<h2 id="雁门太守行"><a href="#雁门太守行" class="headerlink" title="雁门太守行"></a>雁门太守行</h2><p>【作者】李贺<br>【朝代】唐<br>黑云压城城欲摧，甲光向日金鳞开。<br>角声满天秋色里，塞上燕脂凝夜紫。<br>半卷红旗临易水，霜重鼓寒声不起。<br>报君黄金台上意，提携玉龙为君死。</p>
<h2 id="赤壁"><a href="#赤壁" class="headerlink" title="赤壁"></a>赤壁</h2><p>【作者】杜牧<br>【朝代】唐<br>折戟沉沙铁未销，自将磨洗认前朝。<br>东风不与周郎便，铜雀春深锁二乔。</p>
<h2 id="泊秦淮"><a href="#泊秦淮" class="headerlink" title="泊秦淮"></a>泊秦淮</h2><p>【作者】杜牧<br>【朝代】唐<br>烟笼寒水月笼沙，夜泊秦淮近酒家。<br>商女不知亡国恨，隔江犹唱后庭花。</p>
<h2 id="夜雨寄北"><a href="#夜雨寄北" class="headerlink" title="夜雨寄北"></a>夜雨寄北</h2><p>【作者】李商隐<br>【朝代】唐<br>君问归期未有期，巴山夜雨涨秋池。<br>何当共剪西窗烛，却话巴山夜雨时。</p>
<h2 id="无题·相见时难别亦难"><a href="#无题·相见时难别亦难" class="headerlink" title="无题·相见时难别亦难"></a>无题·相见时难别亦难</h2><p>【作者】李商隐<br>【朝代】唐<br>相见时难别亦难，东风无力百花残。<br>春蚕到死丝方尽，蜡炬成灰泪始干。<br>晓镜但愁云鬓改，夜吟应觉月光寒。<br>蓬山此去无多路，青鸟殷勤为探看。</p>
<h2 id="相见欢（无言独上西楼）"><a href="#相见欢（无言独上西楼）" class="headerlink" title="相见欢（无言独上西楼）"></a>相见欢（无言独上西楼）</h2><p>【作者】李煜<br>【朝代】五代<br>无言独上西楼，月如钩。寂寞梧桐深院锁清秋。<br>剪不断，理还乱，是离愁，别是一般滋味在心头。</p>
<h2 id="渔家傲·秋思"><a href="#渔家傲·秋思" class="headerlink" title="渔家傲·秋思"></a>渔家傲·秋思</h2><p>【作者】范仲淹<br>【朝代】宋<br>塞下秋来风景异，衡阳雁去无留意。四面边声连角起，千嶂里，长烟落日孤城闭。<br>浊酒一杯家万里，燕然未勒归无计。羌管悠悠霜满地，人不寐，将军白发征夫泪。</p>
<h2 id="浣溪沙·一曲新词酒一杯"><a href="#浣溪沙·一曲新词酒一杯" class="headerlink" title="浣溪沙·一曲新词酒一杯"></a>浣溪沙·一曲新词酒一杯</h2><p>【作者】晏殊<br>【朝代】北宋<br>一曲新词酒一杯。去年天气旧亭台。夕阳西下几时回？<br>无可奈何花落去，似曾相识燕归来。小园香径独徘徊。</p>
<h2 id="登飞来峰"><a href="#登飞来峰" class="headerlink" title="登飞来峰"></a>登飞来峰</h2><p>【作者】王安石<br>【朝代】宋<br>飞来山上千寻塔，闻说鸡鸣见日升。<br>不畏浮云遮望眼，自缘身在最高层。</p>
<h2 id="江城子·密州出猎"><a href="#江城子·密州出猎" class="headerlink" title="江城子·密州出猎"></a>江城子·密州出猎</h2><p>【作者】苏轼<br>【朝代】宋<br>老夫聊发少年狂，左牵黄，右擎苍，<br>锦帽貂裘，千骑卷平冈。<br>为报倾城随太守，亲射虎，看孙郎。<br>酒酣胸胆尚开张。鬓微霜，又何妨！<br>持节云中，何日遣冯唐？<br>会挽雕弓如满月，西北望，射天狼。</p>
<h2 id="水调歌头·明月几时有"><a href="#水调歌头·明月几时有" class="headerlink" title="水调歌头·明月几时有"></a>水调歌头·明月几时有</h2><p>【作者】苏轼<br>【朝代】宋<br>丙辰中秋，欢饮达旦，大醉，作此篇，兼怀子由。<br>明月几时有？把酒问青天。<br>不知天上宫阙，今夕是何年。<br>我欲乘风归去，又恐琼楼玉宇，高处不胜寒。<br>起舞弄清影，何似在人间。<br>转朱阁，低绮户，照无眠。<br>不应有恨，何事长向别时圆？<br>人有悲欢离合，月有阴晴圆缺，此事古难全。<br>但愿人长久，千里共婵娟。</p>
<h2 id="渔家傲·天接云涛连晓雾"><a href="#渔家傲·天接云涛连晓雾" class="headerlink" title="渔家傲·天接云涛连晓雾"></a>渔家傲·天接云涛连晓雾</h2><p>【作者】李清照<br>【朝代】宋<br>天接云涛连晓雾。星河欲转千帆舞。仿佛梦魂归帝所。闻天语。殷勤问我归何处。<br>我报路长嗟日暮。学诗谩有惊人句。九万里风鹏正举。风休住。蓬舟吹取三山去。</p>
<h2 id="游山西村"><a href="#游山西村" class="headerlink" title="游山西村"></a>游山西村</h2><p>【作者】陆游<br>【朝代】宋<br>莫笑农家腊酒浑，丰年留客足鸡豚。<br>山重水复疑无路，柳暗花明又一村。<br>箫鼓追随春社近，衣冠简朴古风存。<br>从今若许闲乘月，拄杖无时夜叩门。</p>
<h2 id="南乡子·登京口北固亭有怀"><a href="#南乡子·登京口北固亭有怀" class="headerlink" title="南乡子·登京口北固亭有怀"></a>南乡子·登京口北固亭有怀</h2><p>【作者】辛弃疾<br>【朝代】宋<br>何处望神州？满眼风光北固楼。千古兴亡多少事？悠悠。不尽长江滚滚流。<br>年少万兜鍪，坐断东南战未休。天下英雄谁敌手？曹刘。生子当如孙仲谋。</p>
<h2 id="破阵子·为陈同甫赋壮词以寄之"><a href="#破阵子·为陈同甫赋壮词以寄之" class="headerlink" title="破阵子·为陈同甫赋壮词以寄之"></a>破阵子·为陈同甫赋壮词以寄之</h2><p>【作者】辛弃疾<br>【朝代】宋<br>醉里挑灯看剑，梦回吹角连营。八百里分麾下炙，五十弦翻塞外声，沙场秋点兵。<br>马作的卢飞快，弓如霹雳弦惊。了却君王天下事，赢得生前身后名。可怜白发生！</p>
<h2 id="过零丁洋"><a href="#过零丁洋" class="headerlink" title="过零丁洋"></a>过零丁洋</h2><p>【作者】文天祥<br>【朝代】宋<br>辛苦遭逢起一经，干戈寥落四周星。<br>山河破碎风飘絮，身世浮沉雨打萍。<br>惶恐滩头说惶恐，零丁洋里叹零丁。<br>人生自古谁无死，留取丹心照汗青。</p>
<h2 id="天净沙·秋思"><a href="#天净沙·秋思" class="headerlink" title="天净沙·秋思"></a>天净沙·秋思</h2><p>【作者】马致远<br>【朝代】元<br>枯藤老树昏鸦，<br>小桥流水人家，<br>古道西风瘦马。<br>夕阳西下，<br>断肠人在天涯。</p>
<h2 id="山坡羊·潼关怀古"><a href="#山坡羊·潼关怀古" class="headerlink" title="山坡羊·潼关怀古"></a>山坡羊·潼关怀古</h2><p>【作者】张养浩<br>【朝代】元<br>峰峦如聚，波涛如怒，山河表里潼关路。望西都，意踌躇。<br>伤心秦汉经行处，宫阙万间都做了土。兴，百姓苦；亡，百姓苦。</p>
<h2 id="己亥杂诗·其五"><a href="#己亥杂诗·其五" class="headerlink" title="己亥杂诗·其五"></a>己亥杂诗·其五</h2><p>【作者】龚自珍<br>【朝代】清<br>浩荡离愁白日斜，吟鞭东指即天涯。<br>落红不是无情物，化作春泥更护花。</p>
<h2 id="满江红·小住京华"><a href="#满江红·小住京华" class="headerlink" title="满江红·小住京华"></a>满江红·小住京华</h2><p>【作者】秋瑾<br>【朝代】清<br>小住京华，早又是，中秋佳节。为篱下，黄花开遍，秋容如拭。<br>四面歌残终破楚，八年风味徒思浙。<br>苦将侬，强派作娥眉，殊未屑！<br>身不得，男儿列。心却比，男儿烈！<br>算平生肝胆，因人常热。俗子胸襟谁识我？<br>英雄末路当磨折。莽红尘，何处觅知音？青衫湿！</p>
<h2 id="论语十二章"><a href="#论语十二章" class="headerlink" title="论语十二章"></a>论语十二章</h2><p>【作者】佚名<br>【朝代】先秦<br>子曰：“学而时习之，不亦说乎？有朋自远方来，不亦乐乎？人不知而不愠，不亦君子乎？”——《学而》<br>曾子曰：“吾日三省吾身：为人谋而不忠乎？与朋友交而不信乎？传不习乎？”——《学而》<br>子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不逾矩。”——《为政》<br>子曰：“温故而知新，可以为师矣。”——《为政》<br>子曰：“学而不思则罔，思而不学则殆。”——《为政》<br>子曰：“贤哉，回也！一箪食，一瓢饮，在陋巷，人不堪其忧，回也不改其乐。贤哉，<br>回也！”——《雍也》<br>子曰：“知之者不如好之者，好之者不如乐之者。”——《雍也》<br>子曰：“饭疏食饮水，曲肱而枕之，乐亦在其中矣。不义而富且贵，于我如浮云。”——《述而》<br>子曰：“三人行，必有我师焉。择其善者而从之，其不善者而改之。”——《述而》<br>子在川上曰：“逝者如斯夫，不舍昼夜。”——《子罕》<br>子曰：“三军可夺帅也，匹夫不可夺志也。”——《子罕》<br>子夏曰：“博学而笃志，切问而近思，仁在其中矣。”</p>
<h2 id="曹刿论战"><a href="#曹刿论战" class="headerlink" title="曹刿论战"></a>曹刿论战</h2><p>【作者】左丘明<br>【朝代】先秦<br>十年春，齐师伐我。公将战，曹刿请见。其乡人曰：“肉食者谋之，又何间焉？”刿曰：“肉食者鄙，未能远谋。”乃入见。问：“何以战？”公曰：“衣食所安，弗敢专也，必以分人。”对曰：“小惠未徧，民弗从也。”公曰：“牺牲玉帛，弗敢加也，必以信。”对曰：“小信未孚，神弗福也。”公曰：“小大之狱，虽不能察，必以情。”对曰：“忠之属也。可以一战。战则请从。”公与之乘，战于长勺。公将鼓之。刿曰：“未可。”齐人三鼓。刿曰：“可矣。”齐师败绩。公将驰之。刿曰：“未可。”下视其辙，登轼而望之，曰：”可矣。”遂逐齐师。既克，公问其故。对曰：”夫战，勇气也。一鼓作气，再而衰，三而竭。彼竭我盈，故克之。夫大国，难测也，惧有伏焉。吾视其辙乱，望其旗靡，故逐之。”</p>
<h2 id="《孟子》三则（鱼我所欲也；富贵不能淫；天将降大任于是人也）"><a href="#《孟子》三则（鱼我所欲也；富贵不能淫；天将降大任于是人也）" class="headerlink" title="《孟子》三则（鱼我所欲也；富贵不能淫；天将降大任于是人也）"></a>《孟子》三则（鱼我所欲也；富贵不能淫；天将降大任于是人也）</h2><p>（一）天将降大任于是人也（告子章句下·第十五节）<br>孟子曰：“舜发于畎亩之中，傅说举于版筑之间，胶鬲举于鱼盐之中，管夷吾举于士，孙叔敖举于海，百里奚举于市。故天将降大任于是人也，必先苦其心志，劳其筋骨，饿其体肤，空乏其身，行拂乱其所为，所以动心忍性，曾益其所不能。人恒过，然后能改；困于心，衡于虑，而后作；征于色，发于声，而后喻。入则无法家拂士，出则无敌国外患者，国恒亡。然后知生于忧患而死于安乐也。”<br>（二）富贵不能淫（滕文公章句下·第二节）<br>景春曰：“公孙衍、张仪岂不诚大丈夫哉？一怒而诸侯惧，安居而天下熄。”孟子曰：“是焉得为大丈夫乎？子未学礼乎？丈夫之冠也，父命之；女子之嫁也，母命之，往送之门，戒之曰：‘往之女家，必敬必戒，无违夫子！’以顺为正者，妾妇之道也。居天下之广居，立天下之正位，行天下之大道。得志与民由之，不得志独行其道。富贵不能淫，贫贱不能移，威武不能屈。此之谓大丈夫。”<br>（三）鱼，我所欲也（告子章句上·第十节）<br>孟子曰：“鱼，我所欲也；熊掌，亦我所欲也，二者不可得兼，舍鱼而取熊掌者也。生，亦我所欲也；义，亦我所欲也，二者不可得兼，舍生而取义者也。生亦我所欲，所欲有甚于生者，故不为苟得也；死亦我所恶，所恶有甚于死者，故患有所不辟也。如使人之所欲莫甚于生，则凡可以得生者，何不用也？使人之所恶莫甚于死者，则凡可以辟患者，何不为也？由是则生而有不用也，由是则可以辟患而有不为也。<br>是故所欲有甚于生者，所恶有甚于死者，非独贤者有是心也，人皆有之，贤者能勿丧耳。一箪食，一豆羹，得之则生，弗得则死。呼尔而与之，行道之人弗受；蹴尔而与之，乞人不屑也。万钟则不辨礼义而受之。万钟于我何加焉？为宫室之美、妻妾之奉、所识穷乏者得我与？乡为身死而不受，今为宫室之美为之；乡为身死而不受，今为妻妾之奉为之；乡为身死而不受，今为所识穷乏者得我而为之，是亦不可以已乎？此之谓失其本心。”</p>
<h2 id="《庄子》一则（北冥有鱼……亦若是则巳矣。）"><a href="#《庄子》一则（北冥有鱼……亦若是则巳矣。）" class="headerlink" title="《庄子》一则（北冥有鱼……亦若是则巳矣。）"></a>《庄子》一则（北冥有鱼……亦若是则巳矣。）</h2><p>北冥有鱼①，其名曰鲲②。鲲之大，不知其几千里也；化而为鸟，其名为鹏③。鹏之背，不知其几千里也；怒而飞④，其翼若垂天之云⑤。是鸟也，海运则将徙于南冥⑥。南冥者，天池也⑦。齐谐者⑧，志怪者也⑨。谐之言曰：“鹏之徙于南冥也，水击三千里⑩，抟扶摇而上者九万里(11)，去以六月息者也(12)。”野马也(13)，尘埃也(14)，生物之以息相吹也(15)。天之苍苍，其正色邪？其远而无所至极邪(16)？其视下也，亦若是则已矣。</p>
<h2 id="《礼记》一则（虽有佳肴）"><a href="#《礼记》一则（虽有佳肴）" class="headerlink" title="《礼记》一则（虽有佳肴）"></a>《礼记》一则（虽有佳肴）</h2><p>虽有嘉肴(2)，弗食，不知其旨也(3)。虽有至道(4)，弗学，不知其善也。是故学然后知不足，教然后知困(5)。知不足，然后能自反也(6)其此之谓乎！</p>
<h2 id="《列子》一则（伯牙善鼓琴……吾于何逃声哉？）"><a href="#《列子》一则（伯牙善鼓琴……吾于何逃声哉？）" class="headerlink" title="《列子》一则（伯牙善鼓琴……吾于何逃声哉？）"></a>《列子》一则（伯牙善鼓琴……吾于何逃声哉？）</h2><p>伯牙善鼓琴，钟子期善听。伯牙鼓琴，志在高山。钟子期曰：“善哉，峨峨兮若泰山！”志在流水，钟子期曰：“善哉，洋洋兮若江河！”伯牙所念，钟子期必得①之。伯牙游于泰山之阴，卒②逢暴雨，止于岩下；心悲，乃援琴而鼓之。初为霖雨之操③，更造崩山之音。曲每奏，钟子期辄穷其趣。伯牙乃舍琴而叹曰：“善哉，善哉，子之听夫志，想象犹吾心也。吾于何逃④声哉？”——选自《列子·汤问》</p>
<h2 id="邹忌讽齐王纳谏"><a href="#邹忌讽齐王纳谏" class="headerlink" title="邹忌讽齐王纳谏"></a>邹忌讽齐王纳谏</h2><p>【作者】《战国策》<br>【朝代】先秦<br>邹忌修八尺有余，而形貌昳丽。朝服衣冠，窥镜，谓其妻曰：“我孰与城北徐公美？”其妻曰：“君美甚，徐公何能及君也？”城北徐公，齐国之美丽者也。忌不自信，而复问其妾曰：“吾孰与徐公美？”妾曰：“徐公何能及君也？”旦日，客从外来，与坐谈，问之客曰：“吾与徐公孰美？”客曰：“徐公不若君之美也。”明日，徐公来，孰视之，自以为不如；窥镜而自视，又弗如远甚。暮寝而思之，曰：“吾妻之美我者，私我也；妾之美我者，畏我也；客之美我者，欲有求于我也。”于是入朝见威王，曰：“臣诚知不如徐公美。臣之妻私臣，臣之妾畏臣，臣之客欲有求于臣，皆以美于徐公。今齐地方千里，百二十城，宫妇左右莫不私王，朝廷之臣莫不畏王，四境之内莫不有求于王：由此观之，王之蔽甚矣。”王曰：“善。”乃下令：“群臣吏民能面刺寡人之过者，受上赏；上书谏寡人者，受中赏；能谤讥于市朝，闻寡人之耳者，受下赏。”令初下，群臣进谏，门庭若市；数月之后，时时而间进；期年之后，虽欲言，无可进者。燕、赵、韩、魏闻之，皆朝于齐。此所谓战胜于朝廷。</p>
<h2 id="出师表-前出师表"><a href="#出师表-前出师表" class="headerlink" title="出师表/前出师表"></a>出师表/前出师表</h2><p>【作者】诸葛亮<br>【朝代】魏晋<br>先帝创业未半而中道崩殂，今天下三分，益州疲弊，此诚危急存亡之秋也。然侍卫之臣不懈于内，忠志之士忘身于外者，盖追先帝之殊遇，欲报之于陛下也。诚宜开张圣听，以光先帝遗德，恢弘志士之气，不宜妄自菲薄，引喻失义，以塞忠谏之路也。<br>宫中府中，俱为一体，陟罚臧否，不宜异同。若有作奸犯科及为忠善者，宜付有司论其刑赏，以昭陛下平明之理，不宜偏私，使内外异法也。<br>侍中、侍郎郭攸之、费祎、董允等，此皆良实，志虑忠纯，是以先帝简拔以遗陛下。愚以为宫中之事，事无大小，悉以咨之，然后施行，必得裨补阙漏，有所广益。<br>将军向宠，性行淑均，晓畅军事，试用之于昔日，先帝称之曰能，是以众议举宠为督。愚以为营中之事，悉以咨之，必能使行阵和睦，优劣得所。<br>亲贤臣，远小人，此先汉所以兴隆也；亲小人，远贤臣，此后汉所以倾颓也。先帝在时，每与臣论此事，未尝不叹息痛恨于桓、灵也。侍中、尚书、长史、参军，此悉贞良死节之臣，愿陛下亲之信之，则汉室之隆，可计日而待也。<br>臣本布衣，躬耕于南阳，苟全性命于乱世，不求闻达于诸侯。先帝不以臣卑鄙，猥自枉屈，三顾臣于草庐之中，咨臣以当世之事，由是感激，遂许先帝以驱驰。后值倾覆，受任于败军之际，奉命于危难之间，尔来二十有一年矣。<br>先帝知臣谨慎，故临崩寄臣以大事也。受命以来，夙夜忧叹，恐付托不效，以伤先帝之明，故五月渡泸，深入不毛。今南方已定，甲兵已足，当奖率三军，北定中原，庶竭驽钝，攘除奸凶，兴复汉室，还于旧都。此臣所以报先帝而忠陛下之职分也。至于斟酌损益，进尽忠言，则攸之、祎、允之任也。<br>愿陛下托臣以讨贼兴复之效，不效，则治臣之罪，以告先帝之灵。若无兴德之言，则责攸之、祎、允等之慢，以彰其咎；陛下亦宜自谋，以咨诹善道，察纳雅言，深追先帝遗诏，臣不胜受恩感激。<br>今当远离，临表涕零，不知所言。</p>
<h2 id="桃花源记"><a href="#桃花源记" class="headerlink" title="桃花源记"></a>桃花源记</h2><p>【作者】陶渊明<br>【朝代】魏晋<br>晋太元中，武陵人捕鱼为业。缘溪行，忘路之远近。忽逢桃花林，夹岸数百步，中无杂树，芳草鲜美，落英缤纷，渔人甚异之。复前行，欲穷其林。<br>林尽水源，便得一山，山有小口，仿佛若有光。便舍船，从口入。初极狭，才通人。复行数十步，豁然开朗。土地平旷，屋舍俨然，有良田美池桑竹之属。阡陌交通，鸡犬相闻。其中往来种作，男女衣着，悉如外人。黄发垂髫，并怡然自乐。<br>见渔人，乃大惊，问所从来。具答之。便要还家，设酒杀鸡作食。村中闻有此人，咸来问讯。自云先世避秦时乱，率妻子邑人来此绝境，不复出焉，遂与外人间隔。问今是何世，乃不知有汉，无论魏晋。此人一一为具言所闻，皆叹惋。余人各复延至其家，皆出酒食。停数日，辞去。此中人语云：“不足为外人道也。”既出，得其船，便扶向路，处处志之。及郡下，诣太守，说如此。太守即遣人随其往，寻向所志，遂迷，不复得路。<br>南阳刘子骥，高尚士也，闻之，欣然规往。未果，寻病终，后遂无问津者。</p>
<h2 id="答谢中书书"><a href="#答谢中书书" class="headerlink" title="答谢中书书"></a>答谢中书书</h2><p>【作者】陶弘景<br>【朝代】南北朝<br>山川之美，古来共谈。高峰入云，清流见底。两岸石壁，五色交辉。青林翠竹，四时俱备。晓雾将歇，猿鸟乱鸣；夕日欲颓，沈鳞竞跃，实是欲界之仙都，自康乐以来，未复有能与其奇者。</p>
<h2 id="三峡"><a href="#三峡" class="headerlink" title="三峡"></a>三峡</h2><p>【作者】郦道元<br>【朝代】南北朝<br>自三峡七百里中，两岸连山，略无阙处。重岩叠嶂，隐天蔽日，自非亭午夜分，不见曦月。<br>至于夏水襄陵，沿溯阻绝。或王命急宣，有时朝发白帝，暮到江陵，其间千二百里，虽乘奔御风，不以疾也。<br>春冬之时，则素湍绿潭，回清倒影，绝巘多生怪柏，悬泉瀑布，飞漱其间，清荣峻茂，良多趣味。<br>每至晴初霜旦，林寒涧肃，常有高猿长啸，属引凄异，空谷传响，哀转久绝。故渔者歌曰：“巴东三峡巫峡长，猿鸣三声泪沾裳。</p>
<h2 id="杂说四·马说"><a href="#杂说四·马说" class="headerlink" title="杂说四·马说"></a>杂说四·马说</h2><p>【作者】韩愈<br>【朝代】唐<br>世有伯乐，然后有千里马。千里马常有，而伯乐不常有。故虽有名马，祗辱于奴隶人之手，骈死于槽枥之间，不以千里称也。<br>马之千里者，一食或尽粟一石。食马者不知其能千里而食也。是马也，虽有千里之能，食不饱，力不足，才美不外见，且欲与常马等不可得，安求其能千里也？<br>策之不以其道，食之不能尽其材，鸣之而不能通其意，执策而临之，曰：“天下无马！”呜呼！其真无马邪？其真不知马也！</p>
<h2 id="陋室铭"><a href="#陋室铭" class="headerlink" title="陋室铭"></a>陋室铭</h2><p>【作者】刘禹锡<br>【朝代】唐<br>山不在高，有仙则名。水不在深，有龙则灵。斯是陋室，惟吾德馨。苔痕上阶绿，草色入帘青。谈笑有鸿儒，往来无白丁。可以调素琴，阅金经。无丝竹之乱耳，无案牍之劳形。南阳诸葛庐，西蜀子云亭。孔子云：何陋之有？</p>
<h2 id="小石潭记"><a href="#小石潭记" class="headerlink" title="小石潭记"></a>小石潭记</h2><p>【作者】柳宗元<br>【朝代】唐<br>从小丘西行百二十步，隔篁竹，闻水声，如鸣珮环，心乐之。伐竹取道，下见小潭，水尤清洌。全石以为底，近岸，卷石底以出，为坻，为屿，为嵁，为岩。青树翠蔓，蒙络摇缀，参差披拂。<br>潭中鱼可百许头，皆若空游无所依，日光下澈，影布石上。佁然不动，俶尔远逝，往来翕忽。似与游者相乐。<br>潭西南而望，斗折蛇行，明灭可见。其岸势犬牙差互，不可知其源。坐潭上，四面竹树环合，寂寥无人，凄神寒骨，悄怆幽邃。以其境过清，不可久居，乃记之而去。<br>同游者：吴武陵，龚古，余弟宗玄。隶而从者，崔氏二小生：曰恕己，曰奉壹。</p>
<h2 id="岳阳楼记"><a href="#岳阳楼记" class="headerlink" title="岳阳楼记"></a>岳阳楼记</h2><p>【作者】范仲淹<br>【朝代】宋<br>庆历四年春，滕子京谪守巴陵郡。越明年，政通人和，百废具兴。乃重修岳阳楼，增其旧制，刻唐贤今人诗赋于其上。属予作文以记之。<br>予观夫巴陵胜状，在洞庭一湖。衔远山，吞长江，浩浩汤汤，横无际涯；朝晖夕阴，气象万千。此则岳阳楼之大观也，前人之述备矣。然则北通巫峡，南极潇湘，迁客骚人，多会于此，览物之情，得无异乎？<br>若夫淫雨霏霏，连月不开，阴风怒号，浊浪排空；日星隐曜，山岳潜形；商旅不行，樯倾楫摧；薄暮冥冥，虎啸猿啼。登斯楼也，则有去国怀乡，忧谗畏讥，满目萧然，感极而悲者矣。<br>至若春和景明，波澜不惊，上下天光，一碧万顷；沙鸥翔集，锦鳞游泳；岸芷汀兰，郁郁青青。而或长烟一空，皓月千里，浮光跃金，静影沉璧，渔歌互答，此乐何极！登斯楼也，则有心旷神怡，宠辱偕忘，把酒临风，其喜洋洋者矣。<br>嗟夫！予尝求古仁人之心，或异二者之为，何哉？不以物喜，不以己悲；居庙堂之高则忧其民；处江湖之远则忧其君。是进亦忧，退亦忧。然则何时而乐耶？其必曰“先天下之忧而忧，后天下之乐而乐”乎。噫！微斯人，吾谁与归？时六年九月十五日。</p>
<h2 id="醉翁亭记"><a href="#醉翁亭记" class="headerlink" title="醉翁亭记"></a>醉翁亭记</h2><p>【作者】欧阳修<br>【朝代】宋<br>环滁皆山也。其西南诸峰，林壑尤美，望之蔚然而深秀者，琅琊也。山行六七里，渐闻水声潺潺而泻出于两峰之间者，酿泉也。峰回路转，有亭翼然临于泉上者，醉翁亭也。<br>作亭者谁？山之僧智仙也。名之者谁？太守自谓也。太守与客来饮于此，饮少辄醉，而年又最高，故自号曰醉翁也。醉翁之意不在酒，在乎山水之间也。山水之乐，得之心而寓之酒也。<br>若夫日出而林霏开，云归而岩穴暝，晦明变化者，山间之朝暮也。野芳发而幽香，佳木秀而繁阴，风霜高洁，水落而石出者，山间之四时也。朝而往，暮而归，四时之景不同，而乐亦无穷也。<br>至于负者歌于途，行者休于树，前者呼，后者应，伛偻提携，往来而不绝者，滁人游也。<br>临溪而渔，溪深而鱼肥。酿泉为酒，泉香而酒洌；山肴野蔌，杂然而前陈者，太守宴也。<br>宴酣之乐，非丝非竹，射者中，弈者胜，觥筹交错，起坐而喧哗者，众宾欢也。苍颜白发，颓然乎其间者，太守醉也。<br>已而夕阳在山，人影散乱，太守归而宾客从也。树林阴翳，鸣声上下，游人去而禽鸟乐也。<br>然而禽鸟知山林之乐，而不知人之乐；人知从太守游而乐，而不知太守之乐其乐也。<br>醉能同其乐，醒能述以文者，太守也。太守谓谁？庐陵欧阳修也。</p>
<h2 id="爱莲说"><a href="#爱莲说" class="headerlink" title="爱莲说"></a>爱莲说</h2><p>【作者】周敦颐<br>【朝代】宋<br>水陆草木之花，可爱者甚蕃。晋陶渊明独爱菊。自李唐来，世人甚爱牡丹。予独爱莲之出淤泥而不染，濯清涟而不妖，中通外直，不蔓不枝，香远益清，亭亭净植，可远观而不可亵玩焉。<br>予谓菊，花之隐逸者也；牡丹，花之富贵者也；莲，花之君子者也。噫！菊之爱，陶后鲜有闻。莲之爱，同予者何人？牡丹之爱，宜乎众矣！</p>
<h2 id="记承天寺夜游-记承天夜游"><a href="#记承天寺夜游-记承天夜游" class="headerlink" title="记承天寺夜游/记承天夜游"></a>记承天寺夜游/记承天夜游</h2><p>【作者】苏轼<br>【朝代】宋<br>元丰六年十月十二日夜，解衣欲睡，月色入户，欣然起行。念无与为乐者，遂至承天寺寻张怀民。<br>怀民亦未寝，相与步于中庭。庭下如积水空明，水中藻荇交横，盖竹柏影也。<br>何夜无月？何处无竹柏？但少闲人如吾两人者耳。</p>
<h2 id="送东阳马生序"><a href="#送东阳马生序" class="headerlink" title="送东阳马生序"></a>送东阳马生序</h2><p>【作者】宋濂<br>【朝代】明<br>余幼时即嗜学。家贫，无从致书以观，每假借于藏书之家，手自笔录，计日以还。天大寒，砚冰坚，手指不可屈伸，弗之怠。录毕，走送之，不敢稍逾约。以是人多以书假余，余因得遍观群书。既加冠，益慕圣贤之道，又患无硕师、名人与游，尝趋百里外，从乡之先达执经叩问。先达德隆望尊，门人弟子填其室，未尝稍降辞色。余立侍左右，援<br>疑质理，俯身倾耳以请；或遇其叱咄，色愈恭，礼愈至，不敢出一言以复；俟其欣悦，则又请焉。故余虽愚，卒获有所闻。<br>当余之从师也，负箧曳屣，行深山巨谷中，穷冬烈风，大雪深数尺，足肤皲裂而不知。至舍，四支僵劲不能动，媵人持汤沃灌，以衾拥覆，久而乃和。寓逆旅，主人日再食，无鲜肥滋味之享。<br>同舍生皆被绮绣，戴朱缨宝饰之帽，腰白玉之环，左佩刀，右备容臭，烨然若神人；余则缊袍敝衣处其间，略无慕艳意。以中有足乐者，不知口体之奉不若人也。盖余之勤且艰若此。<br>今虽耄老，未有所成，犹幸预君子之列，而承天子之宠光，缀公卿之后，日侍坐备顾问，四海亦谬称其氏名，况才之过于余者乎？今诸生学于太学，县官日有廪稍之供，父母岁有裘葛之遗，无冻馁之患矣；坐大厦之下而诵《诗》《书》，无奔走之劳矣；有司业、博士为之师，未有问而不告，求而不得者也；凡所宜有之书，皆集于此，不必若余之手录，假诸人而后见也。其业有不精，德有不成者，非天质之卑，则心不若余之专耳，岂他人之过哉！东阳马生君则，在太学已二年，流辈甚称其贤。余朝京师，生以乡人子谒余，撰长书以为贽，辞甚畅达，与之论辩，言和而色夷。自谓少时用心于学甚劳，是可谓善学者矣！其将归见其亲也，余故道为学之难以告之。谓余勉乡人以学者，余之志也；诋我夸际遇之盛而骄乡人者，岂知余者哉！</p>
<h2 id="湖心亭看雪"><a href="#湖心亭看雪" class="headerlink" title="湖心亭看雪"></a>湖心亭看雪</h2><p>【作者】张岱<br>【朝代】明<br>崇祯五年十二月，余住西湖。大雪三日，湖中人鸟声俱绝。是日更定矣，余拏一小舟，拥毳衣炉火，独往湖心亭看雪。雾凇沆砀，天与云与山与水，上下一白。湖上影子，惟长堤一痕、湖心亭一点、与余舟一芥，舟中人两三粒而已。到亭上，有两人铺毡对坐，一童子烧酒炉正沸。见余，大喜曰：“湖中焉得更有此人！”拉余同饮。余强饮三大白而别。问其姓氏，是金陵人，客此。及下船，舟子喃喃曰：“莫说相公痴，更有痴似相公者！”</p>
<h2 id="河中石兽"><a href="#河中石兽" class="headerlink" title="河中石兽"></a>河中石兽</h2><p>【作者】纪昀<br>【朝代】清代<br>沧州南一寺临河干，山门圮于河，二石兽并沉焉。阅十余岁，僧募金重修，求石兽于水中，竟不可得。以为顺流下矣，棹数小舟，曳铁钯，寻十余里，无迹。一讲学家设帐寺中，闻之笑曰：“尔辈不能究物理，是非木杮，岂能为暴涨携之去？乃石性坚重，沙性松浮，湮于沙上，渐沉渐深耳。沿河求之，不亦颠乎？”众服为确论。一老河兵闻之，又笑曰：“凡河中失石，当求之于上流。盖石性坚重，沙性松浮，水不能冲石，其反激之力，必于石下迎水处啮沙为坎穴，渐激渐深，至石之半，石必倒掷坎穴中。如是再啮，石又再转。转转不已，遂反溯流逆上矣。求之下流，固颠；求之地中，不更颠乎？”如其言，果得于数里外。然则天下之事，但知其一，不知其二者多矣，可据理臆断欤？”,</p>

      
    </div>
    <footer class="article-footer">
      <a data-url="https://wandeshima.github.io/2019/08/29/2011%E7%89%88%E8%AF%BE%E6%A0%87%E8%83%8C%E8%AF%B5%E6%8E%A8%E8%8D%90/" data-id="ck337u7zt0001gw4tajr5hpvk" class="article-share-link">Share</a>
      
      
  <ul class="article-tag-list" itemprop="keywords"><li class="article-tag-list-item"><a class="article-tag-list-link" href="/tags/%E8%AF%AD%E6%96%87/" rel="tag">语文</a></li></ul>

    </footer>
  </div>
  
    
<nav id="article-nav">
  
    <a href="/2019/08/30/%E8%AF%95%E8%AF%95/" id="article-nav-newer" class="article-nav-link-wrap">
      <strong class="article-nav-caption">Newer</strong>
      <div class="article-nav-title">
        
          试试试试
        
      </div>
    </a>
  
  
    <a href="/2019/08/27/%E7%94%A8postman%E5%8F%91%E9%80%81post%E8%AF%B7%E6%B1%82%E5%9C%A8body%E9%87%8C%E9%9D%A2%E4%BC%A0%E5%85%A5%E5%8F%82%E6%95%B0%E6%97%A0%E6%B3%95%E8%8E%B7%E5%8F%96%E5%88%B0/" id="article-nav-older" class="article-nav-link-wrap">
      <strong class="article-nav-caption">Older</strong>
      <div class="article-nav-title">用postman发送post请求，在body里面传入参数无法获取到</div>
    </a>
  
</nav>

  
</article>

</section>
        
          <aside id="sidebar">
  
    
  <div class="widget-wrap">
    <h3 class="widget-title">分类</h3>
    <div class="widget">
      <ul class="category-list"><li class="category-list-item"><a class="category-list-link" href="/categories/%E6%97%A5%E8%AE%B0/">日记</a></li><li class="category-list-item"><a class="category-list-link" href="/categories/%E7%AC%94%E8%AE%B0/">笔记</a></li></ul>
    </div>
  </div>


  
    
  <div class="widget-wrap">
    <h3 class="widget-title">标签</h3>
    <div class="widget">
      <ul class="tag-list" itemprop="keywords"><li class="tag-list-item"><a class="tag-list-link" href="/tags/MIDI/" rel="tag">MIDI</a></li><li class="tag-list-item"><a class="tag-list-link" href="/tags/bat/" rel="tag">bat</a></li><li class="tag-list-item"><a class="tag-list-link" href="/tags/batch/" rel="tag">batch</a></li><li class="tag-list-item"><a class="tag-list-link" href="/tags/bt/" rel="tag">bt</a></li><li class="tag-list-item"><a class="tag-list-link" href="/tags/codingbat/" rel="tag">codingbat</a></li><li class="tag-list-item"><a class="tag-list-link" href="/tags/coldbox/" rel="tag">coldbox</a></li><li class="tag-list-item"><a class="tag-list-link" href="/tags/css/" rel="tag">css</a></li><li class="tag-list-item"><a class="tag-list-link" href="/tags/hexo-theme-primer/" rel="tag">hexo-theme-primer</a></li><li class="tag-list-item"><a class="tag-list-link" href="/tags/https/" rel="tag">https</a></li><li class="tag-list-item"><a class="tag-list-link" href="/tags/java/" rel="tag">java</a></li><li class="tag-list-item"><a class="tag-list-link" href="/tags/javascript/" rel="tag">javascript</a></li><li class="tag-list-item"><a class="tag-list-link" href="/tags/leetcode/" rel="tag">leetcode</a></li><li class="tag-list-item"><a class="tag-list-link" href="/tags/manjaro/" rel="tag">manjaro</a></li><li class="tag-list-item"><a class="tag-list-link" href="/tags/mediacoder/" rel="tag">mediacoder</a></li><li class="tag-list-item"><a class="tag-list-link" href="/tags/mybatis/" rel="tag">mybatis</a></li><li class="tag-list-item"><a class="tag-list-link" href="/tags/mysql/" rel="tag">mysql</a></li><li class="tag-list-item"><a class="tag-list-link" href="/tags/postman/" rel="tag">postman</a></li><li class="tag-list-item"><a class="tag-list-link" href="/tags/python/" rel="tag">python</a></li><li class="tag-list-item"><a class="tag-list-link" href="/tags/ssl/" rel="tag">ssl</a></li><li class="tag-list-item"><a class="tag-list-link" href="/tags/utf-8/" rel="tag">utf-8</a></li><li class="tag-list-item"><a class="tag-list-link" href="/tags/windows10/" rel="tag">windows10</a></li><li class="tag-list-item"><a class="tag-list-link" href="/tags/wordpress/" rel="tag">wordpress</a></li><li class="tag-list-item"><a class="tag-list-link" href="/tags/%E6%89%92%E8%B0%B1/" rel="tag">扒谱</a></li><li class="tag-list-item"><a class="tag-list-link" href="/tags/%E6%A0%91%E8%8E%93%E6%B4%BE/" rel="tag">树莓派</a></li><li class="tag-list-item"><a class="tag-list-link" href="/tags/%E7%99%BD%E6%98%A0/" rel="tag">白映</a></li><li class="tag-list-item"><a class="tag-list-link" href="/tags/%E7%BD%91%E6%98%93%E4%BA%91%E9%9F%B3%E4%B9%90/" rel="tag">网易云音乐</a></li><li class="tag-list-item"><a class="tag-list-link" href="/tags/%E8%AF%AD%E6%96%87/" rel="tag">语文</a></li></ul>
    </div>
  </div>


  
    
  <div class="widget-wrap">
    <h3 class="widget-title">标签云</h3>
    <div class="widget tagcloud">
      <a href="/tags/MIDI/" style="font-size: 10px;">MIDI</a> <a href="/tags/bat/" style="font-size: 10px;">bat</a> <a href="/tags/batch/" style="font-size: 10px;">batch</a> <a href="/tags/bt/" style="font-size: 10px;">bt</a> <a href="/tags/codingbat/" style="font-size: 10px;">codingbat</a> <a href="/tags/coldbox/" style="font-size: 10px;">coldbox</a> <a href="/tags/css/" style="font-size: 10px;">css</a> <a href="/tags/hexo-theme-primer/" style="font-size: 10px;">hexo-theme-primer</a> <a href="/tags/https/" style="font-size: 10px;">https</a> <a href="/tags/java/" style="font-size: 20px;">java</a> <a href="/tags/javascript/" style="font-size: 10px;">javascript</a> <a href="/tags/leetcode/" style="font-size: 10px;">leetcode</a> <a href="/tags/manjaro/" style="font-size: 10px;">manjaro</a> <a href="/tags/mediacoder/" style="font-size: 10px;">mediacoder</a> <a href="/tags/mybatis/" style="font-size: 10px;">mybatis</a> <a href="/tags/mysql/" style="font-size: 20px;">mysql</a> <a href="/tags/postman/" style="font-size: 15px;">postman</a> <a href="/tags/python/" style="font-size: 15px;">python</a> <a href="/tags/ssl/" style="font-size: 10px;">ssl</a> <a href="/tags/utf-8/" style="font-size: 10px;">utf-8</a> <a href="/tags/windows10/" style="font-size: 10px;">windows10</a> <a href="/tags/wordpress/" style="font-size: 15px;">wordpress</a> <a href="/tags/%E6%89%92%E8%B0%B1/" style="font-size: 10px;">扒谱</a> <a href="/tags/%E6%A0%91%E8%8E%93%E6%B4%BE/" style="font-size: 15px;">树莓派</a> <a href="/tags/%E7%99%BD%E6%98%A0/" style="font-size: 10px;">白映</a> <a href="/tags/%E7%BD%91%E6%98%93%E4%BA%91%E9%9F%B3%E4%B9%90/" style="font-size: 10px;">网易云音乐</a> <a href="/tags/%E8%AF%AD%E6%96%87/" style="font-size: 10px;">语文</a>
    </div>
  </div>

  
    
  <div class="widget-wrap">
    <h3 class="widget-title">归档</h3>
    <div class="widget">
      <ul class="archive-list"><li class="archive-list-item"><a class="archive-list-link" href="/archives/2019/11/">十一月 2019</a></li><li class="archive-list-item"><a class="archive-list-link" href="/archives/2019/09/">九月 2019</a></li><li class="archive-list-item"><a class="archive-list-link" href="/archives/2019/08/">八月 2019</a></li><li class="archive-list-item"><a class="archive-list-link" href="/archives/2019/07/">七月 2019</a></li><li class="archive-list-item"><a class="archive-list-link" href="/archives/2019/05/">五月 2019</a></li><li class="archive-list-item"><a class="archive-list-link" href="/archives/2019/03/">三月 2019</a></li><li class="archive-list-item"><a class="archive-list-link" href="/archives/2019/01/">一月 2019</a></li><li class="archive-list-item"><a class="archive-list-link" href="/archives/2018/12/">十二月 2018</a></li><li class="archive-list-item"><a class="archive-list-link" href="/archives/2018/09/">九月 2018</a></li></ul>
    </div>
  </div>


  
    
  <div class="widget-wrap">
    <h3 class="widget-title">最新文章</h3>
    <div class="widget">
      <ul>
        
          <li>
            <a href="/2019/11/17/hello-world/">Hello World</a>
          </li>
        
          <li>
            <a href="/2019/09/06/postman%E7%94%A8globals%E5%B0%81%E8%A3%85%E8%87%AA%E5%AE%9A%E4%B9%89%E5%87%BD%E6%95%B0/">postman用globals封装自定义函数</a>
          </li>
        
          <li>
            <a href="/2019/09/01/wenti1/">primer主题bug</a>
          </li>
        
          <li>
            <a href="/2019/08/30/%E8%AF%95%E8%AF%95/">试试试试</a>
          </li>
        
          <li>
            <a href="/2019/08/29/2011%E7%89%88%E8%AF%BE%E6%A0%87%E8%83%8C%E8%AF%B5%E6%8E%A8%E8%8D%90/">2011版课标背诵推荐</a>
          </li>
        
      </ul>
    </div>
  </div>

  
</aside>
        
      </div>
      <footer id="footer">
  
  <div class="outer">
    <div id="footer-info" class="inner">
      &copy; 2019 玩的是嘛
      |<a href="http://beian.miit.gov.cn" rel="external nofollow" target="_blank">津ICP备18001493号</a>
      |<a target="_blank" href="http://www.beian.gov.cn/portal/registerSystemInfo?recordcode=12011002019136" style="display:inline-block;text-decoration:none;height:20px;line-height:20px"><img src="data:image/png;base64,iVBORw0KGgoAAAANSUhEUgAAABQAAAAUCAMAAAC6V+0/AAAAGXRFWHRTb2Z0d2FyZQBBZG9iZSBJbWFnZVJlYWR5ccllPAAAADZQTFRF/8yZ/8xm/5kz/2YzzMyZzMxmzJlmzJkzzGYzzDMzzDMAzAAAmZlmmWZmZmaZZmZmAABmAAAAcNBrJgAAABJ0Uk5T//////////////////////8A4r+/EgAAAMpJREFUeNpMkAuOxCAMQ3HafGgopPe/7ATKzK4lJPJwDKE8X0n7bcsm95L8hxK32cEt5A9i3IdXczpH+UKOQfWq1R09sGGLlsbLqx8c7YVoodXTmTibyoKU+eSmrMuJkvAkiQGrZqYYcdKZUDTjK9U6eQRUJrSEfqWRLo8O5dmuOCPcr/moYMjKVMn7UyNXBysSQjKV7y4yRgfpgg+rGlKUS7PtnWjuAVkMvMec5VIeQV5YAOZpnH7gHfMpvBJpo9/Pm4ikeVcfAQYAU/4PgOyesMkAAAAASUVORK5CYII=" style="float:left;"/>津公网安备 12011002019136 号</a>
      <br>
      Powered by Hexo
    </div>
  </div>
</footer>
    </div>
    <nav id="mobile-nav">
  
    <a href="/" class="mobile-nav-link">首页</a>
  
    <a href="/archives" class="mobile-nav-link">归档</a>
  
    <a href="/friends" class="mobile-nav-link">友链</a>
  
    <a href="/about" class="mobile-nav-link">关于</a>
  
</nav>
    

<script src="/js/jquery-2.0.3.min.js"></script>


  <link rel="stylesheet" href="/fancybox/jquery.fancybox.css">
  <script src="/fancybox/jquery.fancybox.pack.js"></script>


<script src="/js/script.js"></script>



  </div>
</body>
</html>